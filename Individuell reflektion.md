# Individuella reflektioner, Stefan Mogren

## Inledning

### Vad var ditt mål med projektet initialt?

Jag ville lära mig hur det är att arbeta agilt, att arbeta på det sätt som man precis fått lära sig ska vara väldigt effektivt.

Mitt mål var att försöka få ett så bra grupparbete som möjligt. Då med fokus på att alla kunna arbeta med varandra i gruppen.


### Vad var din känsla inför att arbeta i ett team när du gick in i uppgiften?

Känslan var lite spänd då vi var fem personer i gruppen istället för tre samt att jag inte arbetat med tre av de andra gruppmedlemmarna tidigare. Fast med det som vi fått lära oss om agilt arbete så såg jag faktiskt emot att få testa detta i ett faktiskt projekt.

## Planering och genomförande

### Hur tycker du att planeringen inför projektet fungerade?

Vi såg verkligen till att strukturera upp både varje story-kort samt de sidor som story-korten var länkade till. Korten gick vi alla igenom tillsammans och jag upplever att vi fick en väldigt bra överblick på vad vi förväntas göra på varje kort, vilket i sin tur innebar att vi även visste vad andra i gruppen gjorde.

Det som vi hade kunnat göra bättre var att planera upp vilka koder som vi hade kunnat återanvända då det blev mycket att vi skapade helt ny kod för varje sida. Även vilka localStorage vi hade behövt förbereda. Men men, det är något man får lära sig med tiden att kunna förutse.

### Vad har du bidragit med i planeringen, samt utvecklandet av applikationen.

Jag har bidragit med att diskutera fram hur sidorna kan byggas upp samt komma på lösningar till kodproblem under planeringen.

Under utvecklandet har jag bidragit med att skapa flera sidor samt mycket av dess funktionalitet. Jag har hjälpt till att komma på lösningar till gemensamma kodproblem samt hjälpt till att lösa komplicerade buggar.

### Beskriv med dina egna ord, er applikation

Applikationen är en tjänst för att beställa wontons via någon av företagets kopplade foodtrucks. Den tillåter kunden att kunna göra en beställning utan att behöva stå i kö samt visar hur lång tid det tar innan maten är färdig att hämtas ut. Kunden väljer även vilken adress och foodtruck som de vill hämta sin mat från.

## Teamets utmaningar och lösningar

### Vilka var de största utmaningarna för dig?

Den största utmaningen var att försöka få till kod som inte bara fungerade för den sida jag arbetade på utan även kunde återanvändas på andra sidor.

En annan utmaning var att se till så alla sidorna var sammanlänkade. Då att det som hände på en gruppmedlems sida skulle skicka information som min sida visste hur den skulle ta emot. Sedan att min sida i sin tur skulle skicka information som nästa gruppmedlem kunde bearbeta.

### Hur löste eller hanterade du dessa utmaningar?

Angående återanvändbar kod så kom jag tyvärr inte på någon lösning. I takt med att jag var färdig med en sida så var koden redan för inbakad i sig själv för att kunna användas någon annanstans. Det får bli en lärdom inför framtida projekt.

Angående sammanlänkningen så hade jag samtal med gruppmedlemmarna för att diskutera hur vi smidigast kunde lösa informationsflödet. Vi kom då fram till vad de gemensamma nycklarna på localStorage ska heta samt vilken information varje nyckel ska ha. Med det så kunde vi arbeta på respektive sida med full vetskap om att alla får den information de behövde.

### Vilka kompromisser inom teamet har du fått göra under projektets gång?

Jag tror inte jag sett mig själv behöva göra något som gått emot vad jag själv velat göra. Har alltid försökt se till att göra det som gruppen mår bäst av. Jag vet att jag inte har så mycket erfarenhet av att arbeta i grupp så alla nya tankar, förslag och tillvägagångssätt är alltid värda att utforska.

## Individuell reflektion och utvärdering

### Vad lärde du dig under projektets gång?

Att tillsammans både planera och strukturera upp hela arbetet i många detaljerade delar hjälpte verkligen att få en överblick på allt som både var tänkta att göras och skulle behöva göras. Det var flera moment som var beroende av att man var färdig med en tidigare del så den vetskapen gjorde att jag kunde välja nya uppgifter utefter det.

En annan sak var att god kommunikation verkligen hjälpte att se till så alla visste vad som hände i projektet. Inte bara vad som blev färdigt utan även allmänna tankar samt ifall det uppstod problem som behövde lösas. Vi hade även rutinen att (med emojis) bekräfta att vi sett de meddelanden som skickats så att vi inte (medvetet eller omedvetet) fryser ut någon i gruppen.

### Finns det någonting du skulle velat göra annorlunda om du fick chansen igen?

Jag hade velat förbereda moduler för att skapa HTML-element då jag brukar tycka om att använda dem. Även sätt för att kombinera ihop dessa då att krångla med “.appendChild()-djungeln” kändes onödigt mödosamt.

### Vilka möjligheter ser du med de kunskaper du fått under arbetet med projektet?

Detta projekt visade verkligen på styrkan med att arbeta agilt samt vikten av god kommunikation. Just med att ha allt ordentligt strukturerat och att ha daily scrums och sprintar. Jag upplever att jag alltid kommer vilja arbeta på det här sättet framöver.

## VG-frågor (minst 200 tecken)

### Beskriv minst tre fördelar med att arbeta agilt och motivera varför de är viktiga. Använd exempel från ert projekt för att styrka dina argument.

Att strukturera och dela upp hela arbetet i story-kort gör att hela teamet alltid vet vad som behöver göras samt vem som faktiskt arbetar på vad. Vi gjorde detta och jag kände aldrig att det var oklart vad jag eller andra i projektet höll på med. Om någon var beroende av något från en annan del i projektet så visste vi omedelbart vem i teamet vi skulle kontakta.

Återkommande sprint reviews gör att man kan visa för kunden hur långt man kommit med projektet. Kunden får möjligheten att se projektet som det är för stunden och kan då ge feedback på ifall projektet är på rätt spår eller ifall det behöver göras justeringar. Vi kunde själva efter vår första sprint review få lite extra saker att göra då vi hann med mer än väntat under veckan som gått. Både vi och Jakob var nöjda med vad vi lyckats åstadkomma.

Att arbeta agilt innebär att man kan göra justeringar med vad som görs ifall nya saker skulle dyka upp. Detta för att åtgärda eller undvika problem i framtiden. Vi hade en så god kommunikation under arbetets gång att två personer kunde avbryta det de höll på med, diskutera med varandra och omedelbart komma fram till en lösning som fungerade för båda två.

### Beskriv en konkret lösning du föreslagit under projektet. Varför ansåg du att den var bäst? Jämför med minst en annan möjlig lösning och förklara varför du inte valde den.

Vi hade ett problem där vi behövde få en streckad linje mellan två texter. Det fanns ingen direkt CSS man kunde använda till detta så jag och Lam försökte hitta alternativa lösningar. Lam hade lyckats hitta en lösning som krävde både en del HTML-element och CSS för att fungera.

Jag lyckades hitta liknande lösningar men jag kände att de fortfarande var rätt krångliga. Dagen efter så lyckades jag faktiskt komma på en lösning som bara krävde några få rader med CSS samt något enstaka HTML-element. När jag visade detta så tyckte vi alla att det var en bra lösning och vi valde att använda den. Koder som är korta och lättlästa anser jag är enklare och bekvämare att använda än långa och krångliga koder.

### Ge minst två exempel på lösningar ni valde bort. Analysera varför ni avstod från dem. Hur påverkade det projektet? Kunde något ha gjorts annorlunda?

En lösning vi valde bort var att på sidan för order-overview.html så behöver vi använda oss av en ny localStorage som vi inte tänkt på innan. Jag skapade då nyckeln och anropet för activeFoodTrucks i order-overviewPage.js. Denna nyckel hade vi egentligen kunnat skapa samtidigt som varje ny matorder görs. Problemet var bara att detta var redan rätt sent in i projektet och vi hade i så fall behövt ta tid från andra saker som också behövde göras. Lösningen som vi redan hade fungerade tekniskt sett trots att det inte var den bästa lösningen. Så vi valde att lämna det som det var och istället se det som en lärdom inför framtida projekt. Då med att tänka på alla localStorage som vi kommer behöva använda.

En annan lösning vi övervägde var på menu.html. Där har vi menylistan med wontons och drycker samt dippen i botten. I toppen har vi varukorgen. För att genomföra ett köp så måste man först trycka på varukorgen och sedan på “Förhandsgranska order” innan man tas till sidan för att bekräfta ordern. Vi övervägde att lägga till en knapp under dippen i menysidan så man omedelbart kunde tas till att bekräfta sin order. Detta med argumentet att minska antalet knapptryck som användaren skulle behöva för att “komma i mål”. Motargumentet blev dock att vi fick en Figma Design som vi ursprungligen skulle utgå från. Att lägga till knappen hade brutit mot denna design och därmed riskerat att ge kunden något de inte efterfrågat. Att designa en sida så som användaren vill ha det är viktigt men att designa den så som uppdragsgivaren bestämt upplevde jag som viktigare. Vi valde då att inte lägga till knappen men att vi hade kunnat diskutera möjligheten med uppdragsgivaren vid nästa sprint review.

### Reflektera kring hur den kod du bidragit med skulle kunna förbättras, ge konkreta exempel.

Mycket av koden jag skapade i menuPage.js använder sig av .createElement() för att skapa innehållet. Denna kod, exempel i createCard()-funktionen blir svårläst då det skapas åtskilliga section-behållare som man måste hålla koll på. De får alla olika innehåll samt läggs in i varandra på olika platser. Detta blir rätt rörigt till slut. Jag tänker därför att jag skulle behöva förbereda moduler som skapar samma saker fast på ett snyggare och mer lättläst sätt. Koden hade också blivit kortare då.

### Om ni hade en vecka till på er, vad skulle du ändrat? Fokusera på arbetsprocessen, samarbetet eller verktygen ni använde. Hur skulle det ha påverkat resultatet?

Jag skulle ha velat lägga till enkla moduler som skapar olika HTML-element och kombinationer av HTML-element. Detta för att göra det enklare att både läsa kod och att skapa den. Ser man en av modulerna så hade man vetat att den exempelvis skapar en lista på ett visst antal items beroende på vad man skickar in. Upplägget och läsbarheten hade förbättrats vilket i sin tur hade inneburit att koden varit lättare att underhålla.

